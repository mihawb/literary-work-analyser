Marceli Skałkowski

(Bartoszu, Bartoszu…)



Bartoszu, Bartoszu,
Nie traćwa nadziei.
Bóg pobłogosławi,
Ojczyznę nam zbawi.

  Tam w górę, tam w górę,
  Poglądaj na Boga,
  Większa miłość jego
  Niźli przemoc wroga.

Z maleńkiej iskierki
Wielki ogień bywa,
Oj pękną, choć twarde
Przemocy ogniwa!

  Oj ostre! oj ostre,
  Ostre kosy nasze,
  Wystarczą na krótkie
  Moskiewskie pałasze.

Kiliński był szewcem,
Podburzył Warszawę,
Wyprawił moskalom
Weselisko krwawe.

  Nauczył Kościuszko
  Pod Racławicami,
  Jak siekierą, kosą
  Rozprawiać z wrogami.

Bóg nam dał, Bóg nam dał
Kraj wielki, bogaty,
W nim Głowackich wiele
Brać ruskie armaty.

  Wszystko wziął podły wróg,
  I wiarę nam kłóci,
  Myśli, że nas duszą
  Do siebie nawróci.

Nie chcemy berlińskiej,
Petersburskiej wiary,
Bóg nam dopomoże
Pobić króle, cary!




