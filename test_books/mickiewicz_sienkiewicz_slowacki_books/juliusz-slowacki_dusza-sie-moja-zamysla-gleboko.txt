Juliusz Słowacki

Dusza się moja zamyśla głęboko…



Dusza się moja zamyśla głęboko,
  Czuje, że tu jak słońcu zajść potrzeba,
  A innym ludziom zabłysnąć na oko…

Jakiego kraju i jakiego nieba
  Światło powita mię w progu żywota?
  Nie wiem — lecz rad bym żył z polskiego chleba…

Bądźże mi lepsza, o młodości złota,
  Niż ta, która mi tutaj się skończyła,
  Strzegącemu się szlachetnością — błota.

Bądźże mi blisko, o matczyna, miła
  Duszo, abym mógł znów ukochać ciebie,
  Nie wiedząc, żeś mię tutaj raz — rodziła.




